主第山门起灞川，宸游风景入初年。凤皇楼下交天仗，乌鹊桥头敞御筵。
往往花间逢彩石，时时竹里见红泉。今朝扈跸平阳馆，不羡乘槎云汉边。
东望望春春可怜，更逢晴日柳含烟。宫中下见南山尽，城上平临北斗悬。
细草徧承回辇处，轻花微落奉觞前。宸游对此欢无极，鸟哢声声入管絃。
疏龙磴道切昭回，建凤旗门绕帝台。七叶仙蓂依月吐，千株御柳拂烟开。
初年竞贴宜春胜，长命先浮献寿杯。是日皇灵知窃幸，羣心就捧大明来。
骎骎羽骑历城池，帝女楼台向晚披。雾洒旌旗云外出，风回岩岫雨中移。
当轩半落天河水，绕径全低月树枝。箫鼓宸游陪宴日，和鸣双凤喜来仪。
东岳封廻宴洛京，西墉通晚会公卿。楼台绝胜宜春苑，灯火还同不夜城。
正覩人间朝市乐，忽闻天上管弦声。酺来万舞羣臣醉，喜戴千年圣主明。
西京凤邸跃龙泉，佳气休光镇在天。轩后雾图今已得，秦王水劒昔常传。
恩鱼不入昆明钓，瑞鹤长如太液仙。愿侍巡游同旧里，更闻箫鼓济楼船。
